---
title: Att vara som väg till Gud - Samtida ontologi för Svenska kyrkan.
date: 2024-05-25
tags: [Ontologi, Svenska Kyrkan, Teologi]
author: Leo Ahlgren
excerpt:
featuredImage:
slug: SvenskkyrkligOntologi
status: publicerat
readingTime: Lästid - 20 min
---

## Introduktion 
Många svenskar tror på något - men vet inte vad. Visserligen ser vi något av ett uppsving av kristendomen i kultursverige.[^1] Men det finns ett segment tveksamma. David Thurfjell menar att svensken inte förstår sig själv som religiös, hon tror inte på Gud - men dock en sorts ande eller livskraft.[^2] Kanske är det så att vår tid längtar efter en ny typ av religiositet, en mystik i nya ordalag då den högkyrkliga retoriken inte når fram till den tveksamme? Det är en balansgång där religiösa samfund å ena sidan måste vara fortsatt relevant i sin samtid utan att förlora sin identitet – och den enskilde individen som lever i ett samhälle likt ett religiöst och kulturellt smörgåsbord. Traditionell högkyrklig dogmatik i Svenska kyrkan klingar dåligt i mångas öron – att Jesus Kristus, Guds son och försoningsoffer, dog för våra synders skull. Den som varit kristen i hela sitt liv förstår vad detta innebär, men för många är det rena grekiskan.

Samtidigt ser vi många självutnämnda experter i spåret av massmediernas explosionsartade utveckling under 1900-talet, samt dess ytterligare acceleration genom internet och sociala medier.[^3] Exempelvis har vi YouTube-profiler som Phil Good, vars läror som generell mening riskerar att vilseleda, i relation till de etablerade urkunderna. Exempelvis menar han sig kanalisera meddelanden från universum gällande våra personliga och livsavgörande beslut, som att avsluta en anställning, utan hänvisning till rekommenderad och etablerad konsensus i någon religiös tradition.[^4] Här blir det upp till individen att urskilja vad som är av gott och ont, en uppgift som ofta kräver sakkunniga auktoriteter. Dessutom ifrågasätts auktoritativa religiösa institutioner, som exempelvis förringar individens frihet.[^5]

Vi ser också en växande nyandlighet som fyller det tomrum kyrkan inte lyckats fylla mellan sekularisering och dogmatisk tro. Gestalter som Ram Dass, Alan Watts, Eckhart Tolle, Thomas Merton, Louise Kay med flera, har alla förankring i de religiösa och filosofiska urkunderna – men talar ett filosofiskt språk. Vad de alla har gemensamt är en monitisk ontologi, talet om ett falskt och ett sant själv som vi avtäcker genom meditation. Detta är en ny mystik som vi lever snarare än tror på. En levd bön, där vi av-identifierar oss med våra tankar och känslor, dväljes i det stora Varat, som vi inte behöver tro på men kan kalla Gud. 

Här blir det intressant att se på Luthersk teologi som ju ligger till grund för Svenska kyrkan, för att se vilka idéhistoriska förutsättningar som finns för att tala om en ny mystik i dagens protestantiska kyrka. Trots den bitvis spända relationen mellan teologi och filosofi, finns stora fördelar med att se hur dessa kan berika varandra.[^6]


## Syfte och frågeställning
Syftet med denna uppsats är att undersöka förutsättningarna för en ny mystik i dagens Lutherska Svenska kyrka, varpå frågeställningen följer: Hur kan religiösa företrädare nyttja ett teo-filosofiskt språk för att nå fram till de som tror på något men inte vet vad?


## Bakgrund
Ontologi är i generell mening läran om varat eller det varande. Detta är grundstenen för att vi skall kunna “ge en sammanhängande, motsägelsefri och uttömmande beskrivning och förklaring av (någon del av) verkligheten.”[^7]

Bakgrundsbilden inleds med Martin Luther (1483-1546), reformationens centralgestalt som satte igång en av de mest omvälvande händelserna i Europas historia. Den religiösa auktoriteten hos den katolska kyrkan ifrågasätts, där vi ser en stor omfördelning i vem som har rätt att definiera religiositet.[^8] Nu börjar fler än bara Luther göra anspråk på religiösa sanningar, som exempelvis Calvin och Zwingli – och kristendomen differentieras ytterligare. Hos Luther  betonas en mer innerlig andlighet och direkt kontakt med Gud genom inåtriktad kontemplation – till skillnad från den intellektualiserande skolastiska dogmatiken. Luther var som Augustinermunk givetvis bekant med Augustinsk mystik, och i denna kontext formulerar Luther sina tankar om tron allena som väg till Gud.[^9] Detta är snarare tro i meningen innerlig tillit, snarare än en intellektuellt och skolastiskt präglad tro. 

Bakom Luther har vi också högskolastiken, som till stor grad präglades av Aquinas syntes mellan filosofi och teologi – som nu börjar se sin upplösning.[^10] Luther såg sig själv som teolog och markerade skarpt gentemot filosofin vilket han associerade med skolastik. Samtidigt var Luther också starkt präglad av samtidens filosofi, där han rör sig med en särskild förståelse av vad filosofi innebär. Ofta är det tal om förnuftet, som hos Luther accepteras men är underordnat tron – “The position of philosophy is not rejected entirely, but shown to be severely truncated in the light of theology.”[^11] Detta är långt från den antika filosofi som St. Augustinus var bekant med. Han kan med rätta kallas teo-filosof, som jämkade samman hednisk platonism och kristendomen som ansågs vara “the true philosophy”.[^12]


## Undersökning och analys
### Luther och antiken
Grunden för diskussionen kring varat finner vi i antikens filosofi. Luther finner sig i den kontext då St. Augustinus (354-430 e.Kr) redan satt sin nyplatonska prägel i den katolska kyrkan, och då Thomas Aquinas (1225-1274 e.Kr) satt sin Aristoteliska prägel inom samma tradition.

Vi backar bandet ytterligare, till Platon (427–347 f.Kr), vars idélära utformas i ett polyteistiskt grekland. Vid denna tid är det vanligt att i Homerisk anda, genom ett pantheon av gudar, förklara världens existens där en pluralitet av faktorer samverkade i att bilda en helhet. Här är upphöjda ytterligheter som står över detta pantheon en icke godtagbar förklaring till världens existens. Det Platon gör är att försiktigt närma sig en förklaring som upphöjer en ytterlighet över all pluralitet, “det godas idé”, som blir det allra högsta. Platon förklarar vår förnimbara sinnevärld som en återspegling av idéernas värld, där ett fysiskt föremål exempelvis representerar stolens idé.[^13] Det finns alltså en pluralitet av idéer, likt pluraliteten hos antikens gudar, men det godas idé står över allt annat. Vill vi veta den högsta sanningen, bör vi söka det högsta goda, som är oföränderligt. 

Nu åter till Augustinus, som befinner sig i den kontext då kristendomen redan hunnit etablera sig som statsreligion i det romerska samhället. Men antikens filosofi är fortfarande en faktor att räkna med. Augustinus anpassar den platonska idéläran till den kristna traditionen, där Augustinus skalar bort polyteistiska tendenser och där kristendomens Gud blir källan till idéerna. Vår värld är enligt denna förståelse en återspegling av idéer som har sin hemvist i Guds medvetande. Augustinus var den teolog-filosof som genomförde denna syntes mellan platonismen och kristendomen, där världen är en perfekt, evig och oföränderlig tanke i Guds medvetande.[^14] Detta innebär att Gud måste vara ontologiskt existent, som föregår världen som ju manifesteras genom det yttrade Ordet (Logos). Denna förståelse av ontologin blir norm de kommande 800 åren, alltså tiden mellan att Augustinus verk Confessiones och Aquinas verk Summa Theologicae publiceras.

Aristoteles, samtida med Platon, utgår från en substantiell definition av ontologin. Aristoteles menar att en substans utgör ett föremåls kärna, där tingens olika former och egenskaper anses vara en tillfällighet. Substansen är vad som ger föremålet ontologisk existens och identitet, medan accidens är en tillfällig egenskap som kan förändras utan att föremålets grundläggande substans gör det. Den katolske teologen Thomas Aquinas utgår från en aristotelisk förståelse av substanser och accidenser för att förstå tillvaron, samtidigt som Aquinas ville harmoniera Aristoteles lära med den kristna tron med Gud som den yttersta orsaken till världens existens.

Luther ogillar det mesta när det kommer till Aristoteles, och därmed även Aquinas. Bland annat diskursen om substanser och accidenser, vilken enligt katolsk lära innebär att vi under nattvarden bokstavligen tar del av Kristi kropp och blod. “Aristotle is hampered by his hylomorphism, his view that matter and form are interrelated, so that in this respect Luther favours Plato over Aristotle.”[^15] Med detta vill jag inte belysa den teologiska sakfrågan gällande nattvarden. Snarare vill jag belysa vad detta ställningstagande har för betydelse gällande ontologin. Detta innebär att Luther föredrar en Augustinsk förståelse av de grundläggande frågorna om världens och Guds ontologiska status, samt dess relation sinsemellan. Augustinus utgår ifrån en nyplatonsk ontologi, där vi som del i Guds skapelse har en relativ ontologisk status – och därmed är vi hierarkiskt underordnade Guds absoluta ontologiska status.[^16] För att Gud måste ju Vara, samt ha agens i begynnelsen av skapelsen för att kunna yttra Ordet. 

Detta omsätter sig också i etiken, alltså hur vi bör agera i världen. “Luther thus sets his own view in opposition to the Aristotelian one in the Disputation Against Scholastic Philosophy when he writes that ‘We do not become righteous by doing righteous deeds but, having been made righteous, we do righteous deeds’”[^17] För Luther handlar det mer om vilken relation vi har med Gud snarare än att vi skall oroa oss för om vi handlar rätt eller fel, snarare är rätt handling en biprodukt av rätt relation med Gud. Annars kan vi lätt spela fromma med skrumpna hjärtan, eller köpa oss fria. Luther menar att vi inte kan få himmelska pluspoäng genom att handla gott – utan Guds nåd. I praktiken hettade det till gällande avlatsbreven, där man kunde köpa sig fri från onda gärningar, vilket visade sig vara goda affärer för kyrkan. Luther ville därmed betona vår relationella beroendeställning gentemot Gud. Detta har betydelse för ontologin, vilket vi härnäst skall se närmare på. 


### Ontologi idag och imorgon
Denna typ av relationella ontologi såsom Luther formulerar den har både likheter och olikheter med samtida teologisk förståelse av ontologin. Jag vill exemplifiera med en bred variation, som också motsvarar en bredd en teolog kan arbeta vidare med. Som två exempel har vi Richard Kearney och Catherine Keller. Kearney är en katolsk teolog med starkt inflytande från den kontinentala filosofin samt Heidegger, där han föreslår en aristoteliskt präglad ontologi. Kearney vill betona ontologisk rationalitet, men ur en transcendent och icke-dualistisk synvinkel, som också har en teleologisk riktning mot framtiden.[^18] Här går det att finna starka likheter med Heideggers Dasein, där vårt vara är förbundet med tillvaron, där vara handlar om att bliva. Men dock kan detta fortskridande bliva stanna upp för att meditera över sig själv. 

Catherine Keller är också en samtida teolog, som även hon talar om en relationell ontologi men med helt andra utgångspunkter och slutsatser än Kearney. Hon är panenteist med inspiration från Whitehead och Cusa. Kellers relationella ontologi är av en mer immanent karaktär, där hon menar att det är meningslöst att tala om ett vara i sig självt. Hon menar att vårat vara är fullkomligt förbundet med ett oupphörligt blivande som inte kan stanna, där vi också ur materiell synvinkel är ontologiskt förbundna med varandra.[^19] Keller är också oenig med Augustinus om det mesta, exempelvis gällande creatio ex nihilo som också implicerar att Guds vara har en transcendent och evig status. 

Relationell ontologi kan alltså betyda många olika saker. För Luther innebär relationell ontologi snarare ett accepterande av Guds ontologiska status som skapare ex nihilo, samt vilken relation vi själva har gentemot denna förståelse av Gud. Luther säger: “then we are fit for his works and counsels, when we have stopped making plans, let our hands rest, and have become purely passive in relation to God in our inner as well as our outer doings”[^20] Lubomír Žák, professor i Teologi vid Palacký University, talar i sammanhanget om en Gud som tömmer sig själv ut i den skapade världen i form av Jesus Kristus.[^21] På samma sätt bör vi stå i samma relation till Gud – vi bör tömma oss själva på oss själva, vi bör avsäga oss vår identitet för att lägga den helt i Guds händer, så att Gud kan tömma ut sig genom oss.[^22] På så vis behöver vi alltså inte oroa oss för hur vi handlar, om vi blott är verktyg för Guds handlande.

Detta väcker många associationer till den negativa mystiken, som företräds av bland annat Meister Eckhart - “For you to know God in God's way, your knowing must become a pure unknowing, and a forgetting of yourself and all creatures.”[^23] Även Thomas Merton är en företrädare för denna gren, den negativa mystiken. Hos både Eckhart och Merton är det snarare tal om tyst bön och introspektion som utgångspunkten för vårt religiösa liv – en inre tystnad som vi ju kan ta med oss ut i världen.[^24] Vi förlorar inte agens när vårt inre är stillsamt. För att pedagogiskt måla fram vad detta kan innebära, kan vi likna det vid ett ljus som kan tändas i oss, som existerar i negativ mening. Det vill säga att det inre ljuset har en formlös dimension, i motsats till den konkreta, materiella sinnevärlden som existerar i positiv mening. Vi kan vara tomma inombords – inte i meningen apatiska, utan i meningen fyllda av ljus som existerar i negativ (formlös) mening, för att tömma ut detta ljus i världen i form av konstruktiv godhet. Vara, liksom ljus, existerar inte i den positiva meningen av ett tingifierat objekt. Inte heller är de båda sätten att vara på, det negativa och det positiva helt åtskilda, så som Descartes förstod ontologin. Snarare definierar de och är beroende av varandra.

Det finns alltså många sätt att förstå ontologin, många sätt att bygga en teoretisk grund för den, och många sätt att kommunicera den. Alla perspektiv har också någon sorts anknytning till den kristna traditionen. Jag vill argumentera för att det inte är tal om rätt eller fel bland dessa perspektiv i denna diskussion som är bred, anspråkslös och ofärdig.

Ontologin utgör inte bara en god teoretisk utgångspunkt för teologisk diskurs, utan också en praktisk grund för tvivlande agnostikern. För det handlar inte om att övertala denne till en absolut sanning som en viss religion menar sig ha svaret på. Det leder heller inte till att du måste döpas eller ansluta dig någonstans på något sätt. Förnuftsargument blir i sammanhanget sekundära. Vad detta primärt bidrar med är en upplevelsebaserad dörröppning till det oändliga, för vi varken behöver eller kan tro på att vi är vid medvetande. Det är möjligt att formulera ett förnuftsargument kring att vi är vid medvetande, att vi är. Men när det kommer till att i praktiken vara vid medvetande så är förnuftsargument inget krav för varande. Vidare är det också bara en tanke, och när den tystnat är vi fortfarande vid medvetande. När tankarna tystnat, vet vi att vi är. För att återigen och paradoxalt nog sätta en etikett på detta, kan man kalla det ontologi-epistemologi, vara-vetande, som känner sig självt. 

Att vara kräver ingen övertalning, bara ett låta-gå av tankeformer. Därmed blir det inte heller ett dogmatiskt baktungt systembygge som vi med effekt kan tvivla på eller ifrågasätta i någon relevant mening. Inte heller kan vi bråka om dogmernas validitet, eller klättra på en teoretisk och social värdehierarki som uppstår som bieffekt av detta. Ingen kan vara biskop över varat självt. Vi kan visserligen i ett andra led formulera trossatser och dogmer kring det vara som vi primärt både är och upplever, exempelvis att detta är Kristi kropp som vi alla har del i. Men vi kan lika gärna kalla det för buddha-natur, icke-själv eller anatta (Pāli). Inom buddhistisk filosofi delas vokabulären med den hinduistiska brahminska filosofin.[^25] Dessa två traditioner har alltså upplevt ett stort och ömsesidigt berikande och på så sätt vuxit fram tillsammans. Thomas Merton, en av de viktigaste teologerna under 1900-talet, var som kristen trappistmunk i Kentucky (USA) dragen till likheterna och möjligheten till ömsesidigt berikande kristendomen och buddhismen sinsemellan. 

Det jag vill belysa är att det mycket god potential för både interreligiös och ekumenisk dialog, då det i mystika traditioner finns mer som förenar än vad som splittrar. Mystikens religiositet har generellt sett en fattig tradition gällande osämja och maktspel, till skillnad från påvedömet inom samma institutionaliserade religion.[^26] Mystiker kan ofta kommentera politik och hamna i blåsväder, men gör inga formella maktanspråk.[^27] Om än förenklat, är den katolska och de protestantiska kyrkornas ansvariga kristendomens radikalt förändrade samhällsställning sedan 1700-talet Europa fram tills idag. Problemet ligger i att man gjort alltför hårdföra, exklusiva sanningsanspråk som lett till exkludering och i värsta fall krig. 

I sammanhanget kan alltså sägas att exklusivism och inklusivism är kärnan i problemet.[^28] Exklusivister menar att alla andra religiösa anspråk är felaktiga, eller i inklusivistisk mening talar om att det kan finnas viss sanning i andra religioner, men att den yttersta sanningen ligger i den egna religionen. Pluralister däremot, menar att alla religioner har en del av sanningen som vi gemensamt söker oavsett vilken tradition vi vill tillhöra - vilket också är det enda egentliga sanningsanspråket pluralisten gör. Den enda väsentliga skillnaden mellan prästen och imamen, eller mystikern och filosofen för den delen, ligger i språk, uttryckssätt och preferens.

Med detta har jag också berört teman relaterade till problem som kan uppstå när den levda religiositeten organiseras med maktambitioner, vilket också är kopplat till den inledande frågeställningen. Hur kan religiösa företrädare nå fram till den som tror på något men inte vet vad – men som tar avstånd från institutionaliserad religion på grund av de negativa konsekvenserna som kommer till följd. Detta genom en ökad grad av relativism av de sanningsanspråk som leder till ökat lidande, våld och splittring – och en minskad grad av relativism gällande de anspråk som leder till ökad fred, enighet och samförstånd. I mörkret leder vi varandra i blindo, men i ljuset kan vi urskilja rätt från fel. 

## Avslutning och slutsats

Med denna undersökning har jag undersökt grundläggande utgångspunkter för diskussion med den andligt sökande, som tror på något men inte vet vad.  I det samtida samhället möter den sökande ett myller av alternativ som är lockande. Med denna undersökning har jag funnit att det finns alternativ som är både teoretiskt och historiskt förankrade i de religiösa urkunderna, som också är en väg för praktiskt utövande. Utgångspunkten finner vi i ontologin, som kan vara pluralistisk och mångfacetterad, ha en universaliserande inriktning utan att göra absoluta anspråk i exklusiv mening. Detta underlättar också för interreligiös och ekumenisk dialog, som demokratiserar det andliga utövandet och lättar upp det teoretiska bygget. Samtidigt går det också att tala om denna breda ontologi med auktoritet, i meningen tillförlitlighet, vilket blir en säker grund för den religiöse företrädaren som är kallad att stå i tjänst som andlig ledare.

Förhoppningsvis är detta ett perspektiv som också tilltalar företrädare inom den Svenska kyrkan, som ju är Sveriges största religiösa institution. 

## Referenslista
[^1]: **Klara Rönnqvist Fors**, “Kristen trend i kultursverige: ‘Vi behöver religionen för att få svar’”, *SVT Nyheter* 2022, URL = https://www.svt.se/kultur/kristen-trend-i-kultursverige-vi-behover-religionen-for-att-fa-svar (Hämtad 2024/05/07). 
[^2]: **David Thurfjell** - Det gudlösa folket: de postkristna svenskarna och religionen (Nordstedt 2019). 
[^3]: **Phil Good**, (utan titel) YouTube, (u.å), URL = https://www.youtube.com/@philgoodlife (Hämtad 2024/05/07).
[^4]: **Phil Good**, “MESSAGE FROM THE UNIVERSE 🧙🏻‍♂️ | Phil Good”, *YouTube*,  (2023/04/03), URL = https://www.youtube.com/watch?v=ggw74tPxgUA (Hämtad 2024/05/07). 
[^5]: **Farnaz Fassihi**, “Dreaming of a New Iran - Diaries from three young women“, New York Times 2023, URL = https://www.nytimes.com/interactive/2023/06/14/magazine/iran-women-protests.html (Hämtad 2024/05/07). 
[^6]: **John D. Caputo**, Philosophy and Theology (Nashville: Abingdon Press 2016), kapitel 8.
[^7]: **“Ontologi”**, Nationalencyklopedin, URL = https://www.ne.se/uppslagsverk/encyklopedi/l%C3%A5ng/ontologi (Hämtad 2024-05-24). 
[^8]: **Robert Stern**, "Martin Luther", The Stanford Encyclopedia of Philosophy (2023), red: Edward N. Zalta & Uri Nodelman, URL = <https://plato.stanford.edu/archives/win2023/entries/luther/> (Hämtad 2024/05/07). 
[^9]: **Stern** 2023.
[^10]: **William Wood**, "Philosophy and Christian Theology", The Stanford Encyclopedia of Philosophy (2022), red: Edward N. Zalta, URL = <https://plato.stanford.edu/archives/spr2022/entries/christiantheology-philosophy/> (Hämtad 2024/05/07).
[^11]: **Stern** 2003.
[^12]: **Wood** 2022. 
[^13]: **Richard Kraut**, "Plato", The Stanford Encyclopedia of Philosophy (2022), red: Edward N. Zalta, URL = <https://plato.stanford.edu/archives/spr2022/entries/plato/> (Hämtad 2024/05/09). 
[^14]: **Christian Tornau**, "Saint Augustine", The Stanford Encyclopedia of Philosophy (2020), red: Edward N. Zalta, URL = https://plato.stanford.edu/archives/sum2020/entries/augustine/ (Hämtad 2024/05/09).
[^15]: **Wood** 2022
[^16]: **Richard Kearney**, The God Who May Be: A Hermeneutics of Religion (Bloomington and Indianapolis: Indiana University Press, 2001),  s. 22-25.
[^17]: **Stern** 2003.
[^18]: **Leo Ahlgren**, “Vår tillvaros blomstrande vår” - En komparativ analys av dynamiskt inriktad ontologi i samtiden, kandidatuppsats (Lund: Lunds universitet 2024), s. 19-25.
[^19]: **Ahlgren** 2024, s. 11-18.
[^20]: “Capaces autem tunc sumus operum et consiliorum eius, Quando nostra consilia cessant et opera quiescunt et efficimur pure passiui respectu Dei, tam quoad interiores quam exteriores actus”, övers: Lubomír Žák, (WA 56, 375,22–24; Lectures, 241).
[^21]: **Lubomír Žák**, “Martin Luther’s Relational Ontology”, Acta Universitatis Carolinae Theologica Theologica 8:2 (2018), s. 116.
[^22]: **Žák**, 2018, s. 117-120.
[^23]: **Meister Eckhart**, “Sermon four”, The Complete Mystical Works of Meister Eckhart (New York: Crossroad publishing 2009), red: Maurice O'C. Walshe, s. 56.
[^24]: **Henning Sandström**, “Thomas Merton”, Key Theological Thinkers From Modern to Postmodern (New York: Routledge 2016), red: Staale Johannes Kristiansen, Sven Rise, s. 715-725.
[^25]: **Christian Coseru**, "Mind in Indian Buddhist Philosophy", The Stanford Encyclopedia of Philosophy (2017), red: Edward N. Zalta, URL = <https://plato.stanford.edu/archives/spr2017/entries/mind-indian-buddhism/> (Hämtad 2024-05-15). 
[^26]: **“The Crusades”**, Britannica, https://www.britannica.com/topic/Roman-Catholicism/The-Crusades (Hämtad 2024-05-24). 
[^27]: **Amber L. Griffioen**, "Meister Eckhart", The Stanford Encyclopedia of Philosophy (2023), red: Edward N. Zalta & Uri Nodelman, URL = <https://plato.stanford.edu/archives/sum2023/entries/meister-eckhart/> (Hämtad 2024-05-24). 
[^28]: **Patrik Fridlund**, “Religiös mångfald och oenighet” i Förnuft och religion : filosofiska undersökningar, (Skellefteå: Artos & Norma Bokförlag 2021), red: Mikael Stenmark, Karin Johannesson, Ulf Zackariasson, s. 469-471.